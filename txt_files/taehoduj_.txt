          
Тæходуй …
29.10.2022 | 10:13

СОСКЪИТИ Владимири конд скульптурæ
Тæходуй, æна, 
Маргъ ку фестинæ, 
Мæ унгæг къумæй 
Фæццæйтæхинæ. 
А дуйнетæбæл 
Æрцæйзелинæ, 
Кæми ци дессаг, – 
Уой басгаринæ…
 
Тæходуй, æна, 
Ацæмæзау дин 
Æз ку фестинæ 
Дессаг фæндургин: 
Хъазбеги цъонгмæ 
Исцæйцæуинæ, 
Дессагон зартæ 
Æрцæйцæгъдинæ…
 
Уæд еугур дуйне 
Æримбурд уидæ, 
Мæ цæгъдтæлтæмæ 
Æригъосидæ. 
Кæми ци седзæр, 
Кæми ци мæгур, — 
Бауарзионцæ 
Мæ дессаг фæндур…
 
И фарни тунæ 
Æрфелауидæ, — 
Уарзондзийнадæ 
Æрфедар уидæ. 
Уæд алли адæм,
Уæд алли бæстæ 
Æркалионцæ 
Сæ тохæн гæрзтæ.
 
Фал ку не ‘ууæндун 
Æз, мæгур кизгай, 
Ку нæ рохс кæнуй, 
Мæ кизгон зæрдæ. 
И дуйней сæргъи 
И тугъдон мегътæ 
Æрцæйдарунцæ 
Сæ тогин тегътæ.
 
Малити Геуæрги
1934 анз,  
Мостиздæх

